## Armirani beton {#armirani-beton}

Armirani beton je kompozitni građevinski materijal dobijen ugradnjom čeličnih šipki armature u svježu betonsku smjesu. To je vjerovatno i najrasprostranjeniji građevinski materijal na svijetu, koji se koristi za izgradnju raznih vrsta objekata kao što su zgrade, tuneli, rezervoari, temelji, brane, mostovi, pa čak i brodovi.

Pored velikog broja prednosti, kao što su velika čvrstoća na pritisak, trajnost, mogućnost oblikovanja i široka pristupačnost, sam beton (bez armature) ima jedan veliki nedostatak, a to je izuzetno mala čvrstoća na zatezanje (za red veličine manja od čvrstoće na pritisak). To znači da, ukoliko dolazi do pucanja betona pri naponu pritiska od 30 MPa, u istom betonu dolazi do formiranja pukotina već pri naponu zatezanja od svega 2 MPa.

S druge strane, čelik ima izuzetno visoku čvrstoću na zatezanje, pa se zbog toga u beton u zone koje su izložene zatezanju postavljaju čelične šipke armature. Zahvaljujući tome, armirani beton je u stanju da nosi teret i nakon formiranja pukotina, jer tada kompletne napone zatezanja prenose šipke armature koje ta pukotina siječe.