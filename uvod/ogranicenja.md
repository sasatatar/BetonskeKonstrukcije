## Ograničenja {#ograni-enja}

Program omogućava dimenzionisanje betonskih greda pravougaonog i simetričnog T presjeka (sa ili bez vuta na prelazu između rebra i flanše) za uticaje od momenta savijanja u kombinaciji sa normalnom silom, transverzalne sile i momenta torzije. Uz manja unaprijeđenja, mogla bi se omogućiti podrška za dimenzionisanje poprečnog presjeka proizvoljnog oblika, s obzirom da je presjek definisan kao skup konturnih tačaka.

Imajući u vidu da se vrši isključivo dimenzionisanje presjeka na uticaje zadane u njemu, program ne vrši provjeru smičućih napona na kontaktu između ploče i rebra, jer oni zavise i od oblika dijagrama momenata po dužini nosača.

Što se tiče dimenzionisanja prema transverzalnoj sili, u radu nisu obrađeni specijalni slučajevi transverzalnog opterećenja u vidu koncentrisanih sila blizu oslonca.

Konačno, pri dimenzionisanju prema momentu torzije u slučaju T presjeka, u obzir se uzima samo rebro, dok se flanše zanemaruju. Razlog za to je što još uvijek ne postoje nikakve smjernice u savremenoj literaturi o tome koji dio presjeka aktivno učestvuje u prenosu momenta torzije, kada su u pitanju nekonveksni oblici, kakav je i T presjek. Jasno je da će ispupčeni dijelovi presjeka aktivno učestvovati u prenosu momenta torzije, ali još uvijek nije istraženo do koje granice, tj. na kojoj udaljenosti od konveksnog dijela presjeka će se formirati lokalna ravan loma.