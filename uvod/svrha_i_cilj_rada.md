## Svrha i cilj rada {#svrha-i-cilj-rada}

Svrha ovog rada je da prikaže razvoj, upotrebu i značaj kompjuterskog programa pod nazivom _ConcreteTool_ za dimenzionisanje armirano-betonskih greda pravougaonog i T presjeka kao zamjenu za ručni proračun.

_ConcreteTool_ je razvijen u MATLAB-u R2014b (u nastavku Matlab). Matlab je danas najpopularniji programski jezik za tehničke proračune među studentima, inženjerima i naučnicima na univerzitetima i u istraživačkim centrima širom svijeta. Postao je popularan zahvaljujući svojim moćnim funkcijama i jednostavnoj sintaksi pogodnoj za matrični proračun (sam naziv MATLAB je nastao kao skraćenica od „Matrix Laboratory“). Ono što ga posebno izdvaja u odnosu na druge funkcionalno slične matematičke alate (kao što su _Wolfram Mathematica_, _Mathcad ili Maple_) jeste veliki broj besplatno dostupnih biblioteka koda kao i resursa za učenje (digitalizovane knjige, _online_ kursevi i sl.), te mogućnost _objektno orijentisanog programiranja._

Dimenzionisanje AB presjeka je specifično po velikom broju promjenljivih koje su međusobno zavisne. Postoji bezbroj mogućih rješenja, zbog čega, pri izboru onog najboljeg, inženjer u toku proračuna donosi veliki broj odluka jednostavnim probanjem (koji prečnik šipke da se koristi, koja klasa betona, kolika treba da bude sječnost uzengija, i slično). Jedan od ciljeva programa bio je da omogući korisniku da proizvoljno mijenja pojedine parametre i da vidi kakav je njihov efekat na nosivost presjeka, što nije moguće postići upotrebom jednostavnog konzolnog programa. Upravo jedan od glavnih izazova u izradi ovog programa predstavljalo je dizajniranje odgovarajućeg grafičkog interfejsa koji će to omogućiti. U tu svrhu, konsultovana je brojna literatura čiji su najbitniji dijelovi navedeni na kraju ovog rada.

Iako je u Bosni i Hercegovini još uvijek na snazi jugoslovenski Pravilnik za Beton i armirani beton iz 1987\. godine (u nastavku BAB 87), a s obzirom da je u toku uvođenje evropskih standarda, proračun u radu će se odvijati prema važećem evropskom standardu EN 1992-1-1:2004 (_Eurocode 2: Design of concrete structures_) iz 2004\. godine (u nastavku _EC2_ ili _Evrokod_). S obzirom na trenutnu neažurnost i nepotpunost domaće literature kada je u pitanju proračun prema Evrokodu, rad ima za cilj da kvalitetno ispuni bar dio te praznine koji se odnosi na proračun AB presjeka izloženih uticajima momenta savijanja, transverzalne sile i momenta torzije. Za te potrebe korištena je brojna strana literatura koja je takođe pobrojana na kraju rada.

Svako zainteresovan može preuzeti izvorni kod programa _ConcreteTool_ sa _online_ repozitorijuma: [https://github.com/sasatatar/ConcreteTool](https://github.com/sasatatar/ConcreteTool).