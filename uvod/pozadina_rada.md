## Pozadina rada {#pozadina-rada}

U prošlosti, najveći dio proračuna armirano-betonskih konstrukcija obavljao se isključivo ručno, iterativnim postupkom. Iz potrebe da se taj postupak ubrza i pojednostavi, iz formula za proračun armirano-betonskih konstrukcija izvođeni su izrazi za razne bezdimenzionalne koeficijente, čije vrijednosti su računate i davane tabelarno za najčešće korištene oblike poprečnog presjeka nosača.

Usljed naglog razvoja informacionih tehnologija u posljednjih nekoliko decenija, kao i povećane pristupačnosti ličnih kompjutera, prisutan je velik raskorak između nastavnih planova prilagođenih ručnom (tabličnom) proračunu i najnovijim trendovima u oblasti građevinarstva. Iako poznavanje tabličnog proračuna može biti izuzetno korisno, kompjuterski proračun ima više prednosti. Jedna od njih je neuporedivo brži i precizniji proračun, što projektantu daje mogućnost ispitivanja više različitih i kompleksnijih rješenja i odabir optimalnog. U skorijoj budućnosti može se očekivati sve veća upotreba kompjuterskih programa u rješavanju inženjerskih zadataka, pa je zbog toga upoznavanje građevinskih inženjera sa osnovama kompjuterskog programiranja od velikog značaja.