## Definisanje presjeka {#definisanje-presjeka}

Prvi dio programa(slika 11.1), omogućava korisniku da definište osnovne parametre pravougaonog ili T presjeka, i to:

*   zaštitni sloj betona
*   maksimalno zrno agregata
*   prečnik uzengija
*   širina flanše
*   visina flanše
*   visina vute (prelazni dio sa flanše na rebro T presjeka)
*   širina rebra
*   ukupna visina presjeka

Zbog jednostavnije konverzije mjernih jedinica, sve dimenzije se unose u milimetrima. Zaštitni sloj betona, maksimalno zrno agregata i prečnik uzengija su bitni da bi program mogao da pravilno aproksimira težište pritisnute i zategnute armature, kao i koliko šipki armature određenog prečnika može stati u jedan red. Na osnovu ponuđenih geometrijskih veličina, korisnik je u mogućnosti da jednostavno definiše pravougaone i T presjeke sa ili bez vuta na prelazu između flanše i rebra presjeka.

Slika 11.1 – Definisanje poprečnog presjeka

Pored polja za unos parametara, program automatski generiše sliku poprečnog presjeka u stvarnoj razmjeri (čak i debljina uzengija odgovara njihovom prečniku), što omogućava korisniku bolji uvid u odnose pojedinih veličina, odnosno u opšti izgled poprečnog presjeka.

Pored toga, korisnik ima mogućnost da sačuva i učita prethodno definisani presjek. Pored dimenzija poprečnog presjeka, program pamti i ostale parametre (zadano opterećenje i usvojene šipke armature).